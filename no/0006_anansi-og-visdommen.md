# Anansi og visdommen

##
For lenge lenge siden visste ikke folk noen ting.  De visste ikke hvordan de dyrket jorda, de kunne ikke veve tøy eller lage redskaper av jern. All verdens visdom eide bare guden Nyame i himmelen.  Og han gjemte på den i en leirkrukke.

##
En dag bestemte Nyame seg til å gi krukka med visdom til Anansi. Og hver gang Anansi så i krukka lærte han noe nytt. Det var spennende!

##
Anansi var grådig og tenkte: "Jeg gjemmer krukka i toppen av et høyt tre. Så jeg kan ha den helt for meg selv!"  Han flettet et langt tau, bandt det rundt leirkrukka og knyttet den om livet. Og begynte å klatre.  Men det var tungt å klatre i treet med krukka som slo borti knærne hans hele tiden.

##
Den lille gutten til Anansi hadde stått og sett på ved foten av treet. "Hadde det ikke vært lettere å klatre med krukka på ryggen istedet? ",sa han.  Anansi prøvde å binde fast leirkrukka full av visdom på ryggen.  Og da ble det jo mye lettere.

##
Snart var han oppe i toppen av treet.  Men så var det han tenkte: "Det var jo jeg som skulle ha all denne visdommen men nå var sønnen min lurere enn meg!"  Anansi ble så sinna at han kastet krukka ned fra treet.

##
Den gikk i tusen knas.  Det ble fritt for alle å dele visdommen.  Og sånn lærte folk å dyrke jorda, veve klær og lage redskaper av jern.  Og alle de andre tingene folk vet hvordan de skal lage.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Finn Stranger-Johannessen
* Language: no
